<!DOCTYPE html>
<html>

<head>
    <link rel="stylesheet" href="pages.css" />
    <meta charset="UTF-8" />
    <meta name="viewport" content="width=device-width,initial-scale=1.0" />
    <title>圓覺經</title>
</head>

<body>
    <nav>
        <ul>
            <li><a href="pages.html">文殊師利菩薩</a></li>
            <li><a href="pages2.html">普賢菩薩</a></li>
            <li><a href="pages3.html">普眼菩薩</a></li>
            <li><a href="pages4.html">金剛藏菩薩</a></li>
            <li><a href="pages5.html">彌勒菩薩</a></li>
            <li><a href="pages6.html">清淨慧菩薩</a></li>
            <li><a href="pages7.html">威德自在菩薩</a></li>
            <li><a href="pages8.html">辯音菩薩</a></li>
            <li><a href="pages9.html">淨諸業障菩薩</a></li>
            <li><a href="pages10.html">普覺菩薩</a></li>
            <li><a href="pages11.html">圓覺菩薩</a></li>
            <li> <a href="pages12.html">賢善首菩薩</a></li>
            <li><A href="../main/main.html">回到主頁</A></li>
        </ul>
    </nav>
    <br />
    <div class="content">
        <h3>圓覺菩薩</h3>
        <hr />
        <p><b>於是圓覺菩薩在大眾中，即從座起，頂禮佛足，右繞三匝，長跪叉手，而白佛言：
                <br />
                <br />
                大悲世尊，為我等輩，廣說淨覺種種方便，令末世眾生有大增益。
                <br />
                <br />
                世尊，我等今者已得開悟，若佛滅後，末世眾生未得悟者，云何安居，修此圓覺清淨境界，此圓覺中三種淨觀，以何為首，惟願大悲，為諸大眾及末世眾生施大饒益。作是語已，五體投地，如是三請，終而復始。
                <br />
                <br />
                爾時世尊告圓覺菩薩言：善哉善哉，善男子，汝等乃能問於如來如是方便，以大饒益施諸眾生，汝今諦聽，當為汝說。時圓覺菩薩奉教歡喜，及諸大眾默然而聽。
                <br />
                <br />
                善男子，一切眾生，若佛住世，若佛滅後，若法末時，有諸眾生具大乘性，信佛秘密大圓覺心，欲修行者，若在伽藍安處徒眾，有緣事故隨分思察，如我已說，若復無有他事因緣，即建道場，當立期限，若立長期，百二十日，中期百日，下期八十日，安置淨居，若佛現在，當正思惟，若佛滅後，施設形像，心存目想，生正憶念，還同如來常住之日，懸諸幡華，經三七日，稽首十方諸佛名字，求哀懺悔，遇善境界，得心輕安，過三七日，一向攝念。
                <br />
                <br />
                若經夏首三月安居，當為清淨菩薩止住，心離聲聞，不假徒眾。
                <br />
                <br />
                至安居日，即於佛前作如是言：我比丘比丘尼，優婆塞優婆夷某甲，踞菩薩乘，修寂滅行，同入清淨實相住持，以大圓覺為我伽藍，身心安居平等性智，涅槃自性無繫屬故，今我敬請，不依聲聞，當與十方如來，及大菩薩，三月安居，為修菩薩無上妙覺大因緣故，不繫徒眾。
                <br />
                <br />
                善男子，此名菩薩示現安居，過三期日，隨往無礙。
                <br />
                <br />
                善男子，若彼末世修行眾生，求菩薩道入三期者，非彼所聞一切境界，終不可取。
                <br />
                <br />
                善男子，若諸眾生修奢摩他，先取至靜，不起思念，靜極便覺，如是初靜，從於一身至一世界，覺亦如是。
                <br />
                <br />
                善男子，若覺遍滿一世界者，一世界中有一眾生起一念者，皆悉能知，百千世界亦復如是，非彼所聞一切境界，終不可取。
                <br />
                <br />
                善男子，若諸眾生修三摩缽提，先當憶想十方如來十方世界一切菩薩，依種種門，漸次修行勤苦三昧，廣發大願，自薰成種，非彼所聞一切境界，終不可取。
                <br />
                <br />
                善男子，若諸眾生修於禪那，先取數門，心中了知生住滅念，分齊頭數，如是周遍四威儀中，分別念數無不了知，漸次增進，乃至得知百千世界一滴之雨，猶如目睹所受用物，非彼所聞一切境界，終不可取，是名三觀初首方便。
                <br />
                <br />
                若諸眾生遍修三種，勤行精進，即名如來出現於世，若後末世鈍根眾生，心欲求道不得成就，由昔業障，當勤懺悔，常起希望，先斷憎愛嫉妒諂曲，求勝上心，三種淨觀隨學一事，此觀不得，復習彼觀，心不放捨，漸次求證。
                <br />
                爾時世尊欲重宣此義，而說偈言：
                <br />
                <br />
                圓覺汝當知，一切諸眾生，<br />
                欲求無上道，先當結三期。<br />
                懺悔無始業，經於三七日。<br />
                然後正思惟，非彼所聞境。<br />
                畢竟不可取，奢摩他至靜。<br />
                三摩正憶持，禪那明數門。<br />
                是名三淨觀，若能勤修習。<br />
                是名佛出世，鈍根未成者。<br />
                常當勤心懺，無始一切罪。<br />
                諸障若消滅，佛境便現前。</b></p>
    </div>
</body>

</html>