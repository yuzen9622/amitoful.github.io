<!DOCTYPE html>
<html>

<head>
    <link rel="stylesheet" href="pages.css" />
    <meta charset="UTF-8" />
    <meta name="viewport" content="width=device-width,initial-scale=1.0" />
    <title>圓覺經</title>
</head>

<body>
    <nav>
        <ul>
            <li><a href="pages.html">文殊師利菩薩</a></li>
            <li><a href="pages2.html">普賢菩薩</a></li>
            <li><a href="pages3.html">普眼菩薩</a></li>
            <li><a href="pages4.html">金剛藏菩薩</a></li>
            <li><a href="pages5.html">彌勒菩薩</a></li>
            <li><a href="pages6.html">清淨慧菩薩</a></li>
            <li><a href="pages7.html">威德自在菩薩</a></li>
            <li><a href="pages8.html">辯音菩薩</a></li>
            <li><a href="pages9.html">淨諸業障菩薩</a></li>
            <li><a href="pages10.html">普覺菩薩</a></li>
            <li><a href="pages11.html">圓覺菩薩</a></li>
            <li> <a href="pages12.html">賢善首菩薩</a></li>
            <li><A href="../main/main.html">回到主頁</A></li>
        </ul>
    </nav>
    <br />
    <div class="content">
        <h3>普眼菩薩</h3>
        <hr />
        <p><b>於是普眼菩薩在大眾中，即從座起，頂禮佛足，右繞三匝，長跪叉手而白佛言：大悲世尊，願為此會諸菩薩眾，及為末世一切眾生，演說菩薩修行漸次，云何思惟，云何住持，眾生未悟，作何方便普令開悟，世尊若彼眾生無正方便，及正思惟，聞佛如來說此三昧，心生迷悶，即於圓覺不能悟入，願與慈悲，為我等輩及末世眾生，假說方便。作是語已，五體投地，如是三請，終而復始。
                <br />
                <br />
                爾時，世尊告普眼菩薩言：善哉善哉，善男子，汝等乃能為諸菩薩及末世眾生，問於如來修行漸次，思惟住持，乃至假說種種方便，汝今諦聽，當為汝說。時普眼菩薩奉教歡喜，及諸大眾默然而聽。
                <br />
                <br />
                善男子，彼新學菩薩，及末世眾生，欲求如來淨圓覺心，應當正念遠離諸幻，先依如來奢摩他行，堅持禁戒，安處徒眾，宴坐靜室，恒作是念，我今此身，四大和合，所謂髮毛爪齒，皮肉筋骨，髓腦垢色，皆歸於地，唾涕膿血，津液涎沫，痰淚精氣，大小便利，皆歸於水，暖氣歸火，動轉當風，四大各離，今者妄身，當在何處，即知此身，畢竟無體，和合為相，實同幻化，四緣假合，妄有六根，六根四大，中外合成，妄有緣氣，於中積聚，似有緣相，假名為心。
                <br />
                <br />
                善男子，此虛妄心，若無六塵，則不能有，四大分解，無塵可得，於中緣塵，各歸散滅，畢竟無有緣心可見。
                <br />
                <br />
                善男子，彼之眾生幻身滅故，幻心亦滅，幻心滅故，幻塵亦滅，幻塵滅故，幻滅亦滅，幻滅滅故，非幻不滅，譬如磨鏡，垢盡明現。
                <br />
                <br />
                善男子，當知身心，皆為幻垢，垢相永滅，十方清淨。
                <br />
                <br />
                善男子，譬如清淨摩尼寶珠，映於五色，隨方各現，諸愚癡者，見彼摩尼，實有五色。
                <br />
                <br />
                善男子，圓覺淨性，現於身心，隨類各應，彼愚癡者，說淨圓覺，實有如是身心自相，亦復如是，由此不能遠於幻化，是故我說身心幻垢，對離幻垢，說名菩薩，垢盡對除，即無對垢及說名者。
                <br />
                <br />
                善男子，此菩薩及末世眾生，證得諸幻滅影像故，爾時便得無方清淨，無邊虛空覺所顯發，覺圓明故，顯心清淨，心清淨故，見塵清淨，見清淨故，眼根清淨，根清淨故，眼識清淨，識清淨故，聞塵清淨，聞清淨故，耳根清淨，根清淨故，耳識清淨，識清淨故，覺塵清淨，如是乃至鼻舌身意，亦復如是。
                <br />
                <br />
                善男子，根清淨故，色塵清淨，色清淨故，聲塵清淨，香味觸法，亦復如是。
                <br />
                <br />
                善男子，六塵清淨故，地大清淨，地清淨故，水大清淨，火大風大，亦復如是。
                <br />
                <br />
                善男子，四大清淨故，十二處十八界，二十五有清淨，彼清淨故，十力，四無所畏，四無礙智，佛十八不共法，三十七助道品清淨，如是乃至八萬四千陀羅尼門，一切清淨。
                <br />
                <br />
                善男子，一切實相性清淨故，一身清淨，一身清淨故，多身清淨，多身清淨故，如是乃至十方眾生圓覺清淨。
                <br />
                <br />
                善男子，一世界清淨故，多世界清淨，多世界清淨故，如是乃至盡於虛空，圓裹三世，一切平等清淨不動。
                <br />
                <br />
                善男子，虛空如是平等不動，當知覺性平等不動，四大不動故，當知覺性平等不動，如是乃至八萬四千陀羅尼門平等不動，當知覺性平等不動。
                <br />
                <br />
                善男子，覺性圓滿清淨不動圓無際故，當知六根遍滿法界，根遍滿故，當知六塵遍滿法界。塵遍滿故，當知四大遍滿法界，如是乃至陀羅尼門遍滿法界。
                <br />
                <br />
                善男子，由彼妙覺性遍滿故，根性塵性無壞無雜，根塵無壞故，如是乃至陀羅尼門無壞無雜，如百千燈光照一室，其光遍滿無壞無雜。
                <br />
                <br />
                善男子，覺成就故，當知菩薩不與法縛，不求法脫，不厭生死，不愛涅槃，不敬持戒，不憎毀禁，不重久習，不輕初學。何以故，一切覺故，譬如眼光曉了前境，其光圓滿，得無憎愛。何以故，光體無二，無憎愛故。
                <br />
                <br />
                善男子，此菩薩及末世眾生，修習此心得成就者，於此無修亦無成就，圓覺普照，寂滅無二，於中百千萬億阿僧祇不可說恒河沙諸佛世界，猶如空華，亂起亂滅，不即不離，無縛無脫，始知眾生本來成佛，生死涅槃，猶如昨夢。
                <br />
                <br />
                善男子，如昨夢故，當知生死及與涅槃，無起無滅，無來無去，其所證者，無得無失，無取無捨，其能證者，無作無止，無任無滅，於此證中，無能無所，畢竟無證，亦無證者，一切法性平等不壞。
                <br />
                <br />
                善男子，彼諸菩薩如是修行，如是漸次，如是思惟，如是住持，如是方便，如是開悟，求如是法，亦不迷悶。
                <br />

                爾時世尊欲重宣此義，而說偈言：
                <br />
                <br />
                普眼汝當知，一切諸眾生。<br />
                身心皆如幻，身相屬四大。<br />
                心性歸六塵，四大體各離。<br />
                誰為和合者，如是漸修行。<br />
                一切悉清淨，不動遍法界。<br />
                無作止任滅，亦無能證者。<br />
                一切佛世界，猶如虛空華。<br />
                三世悉平等，畢竟無來去。<br />
                初發心菩薩，及末世眾生。<br />
                欲求入佛道，應如是修習。</b></p>
    </div>
</body>

</html>