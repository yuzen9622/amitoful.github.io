<!DOCTYPE html>
<html>
<meta charset="UTF-8" />

<head>
  <link rel="stylesheet" type="text/css" href="style.css">
  <meta name="viewport" content="width=device-width, initial-scale=1.0">
  <title>第四品</title>
</head>

<body>

  <nav>
    <ul>
      <li>
        <a href="index.html">前言</a>
      </li>
      <li>
        <a href="page1.html">第一品 <i class="fas fa-1"></i></a>
      </li>
      <li>
        <a href="page2.html">第二品 <i class="fas fa-2"></i> </a>
      </li>
      <li>
        <a href="page3.html">第三品 <i class="fas fa-3"></i> </a>
      </li>
      <li>
        <a href="page4.html">第四品 <i class="fas fa-4"></i> </a>
      </li>
      <li>
        <a href="page5.html">第五品 <i class="fas fa-5"></i> </a>
      </li>
      <li>
        <a href="page6.html">第六品 <i class="fas fa-6"></i> </a>
      </li>
      <li>
        <a href="page7.html">第七品 <i class="fas fa-7"></i> </a>
      </li>
      <li>
        <a href="page8.html">第八品<i class="fas fa-8"></i> </a>
      </li>
      <li>
        <a href="page9.html">第九品 <i class="fas fa-9"></i> </a>
      </li>
      <li>
        <a href="page10.html">第十品<i class="fas fa-0"></i><i class="fas fa-1"></i></a>
      </li>
      <li>
        <a href="page11.html">第十一品<i class="fas fa-1"></i><i class="fas fa-1"></i> </a>
      </li>
      <li>
        <a href="page12.html">第十二品 <i class="fas fa-2"></i><i class="fas fa-1"></i> </a>
      </li>
      <li>
        <a href="page13.html">第十三品 <i class="fas fa-3"></i><i class="fas fa-1"></i></a>
      </li>
      <li>
        <a href="../main/main.html">首頁</a>
      </li>
    </ul>
  </nav>
  <hr />
  <br />
  <div class="content">
    <h2><i>閻浮眾生業感品第四</i></h2>

    <hr />
    <P><b>爾時地藏菩薩摩訶薩白佛言：世尊，我承佛如來威神力故，遍百千萬億世界，分是身形，救拔一切業報眾生。若非如來大慈力故，即不能作如是變化。我今又蒙佛付囑，至阿逸多成佛以來，六道眾生，遣令度脫。唯然世尊，願不有慮。

        <br />
        <br />
        爾時佛告地藏菩薩：一切眾生未解脫者，性識無定，惡習結業，善習結果。為善為惡，逐境而生。輪轉五道，暫無休息，動經塵劫，迷惑障難。如魚游網。將是長流，脫入暫出，又復遭網。以是等輩，吾當憂念。汝既畢是往願，累劫重誓，廣度罪輩，吾復何慮。
        <br />

        <br />
        說是語時，會中有一菩薩摩訶薩，名定自在王，白佛言：世尊，地藏菩薩累劫以來，各發何願，今蒙世尊慇懃讚歎。唯願世尊，略而說之。

        <br />
        <br />
        爾時世尊告定自在王菩薩：諦聽諦聽！善思念之！吾當為汝分別解說。乃往過去無量阿僧祇那由他不可說劫，爾時有佛，號一切智成就如來，應供、正遍知、明行足、善逝、世間解、無上士、調御丈夫、天人師、佛、世尊，其佛壽命六萬劫。未出家時為小國王，與一鄰國王為友，同行十善，饒益眾生。其鄰國內所有人民，多造眾惡。二王議計，廣設方便。一王發願，早成佛道，當度是輩，令使無餘。一王發願，若不先度罪苦，令是安樂，得至菩提，我終未願成佛。
        <br />
        <br />

        佛告定自在王菩薩：一王發願早成佛者，即一切智成就如來是。一王發願永度罪苦眾生，未願成佛者，即地藏菩薩是。
        <br />

        <br />
        復於過去無量阿僧祇劫，有佛出世，名清淨蓮華目如來，其佛壽命四十劫。像法之中，有一羅漢，福度眾生。因次教化，遇一女人，字曰光目，設食供養。
        <br />
        <br />

        羅漢問之：欲願何等？
        <br />
        <br />

        光目答曰：我以母亡之日，資福救拔，未知我母生處何趣？
        <br />
        <br />
        羅漢愍之，為入定觀，見光目女母墮在惡趣，受極大苦。羅漢問光目言：汝母在生，作何行業？今在惡趣，受極大苦。
        <br />
        <br />
        光目答言：我母所習，唯好食噉魚鱉之屬。所食魚鱉，多食其子，或炒或煮，恣情食噉，計其命數，千萬復倍。尊者慈愍，如何哀救？
        <br />
        <br />
        羅漢愍之，為作方便，勸光目言：汝可志誠念清淨蓮華目如來，兼塑畫形像，存亡獲報。
        <br />
        <br />
        光目聞已，即捨所愛，尋畫佛像而供養之，復恭敬心，悲泣瞻禮。忽於夜後，夢見佛身金色晃耀，如須彌山，放大光明。而告光目：汝母不久當生汝家，纔覺飢寒，即當言說。
        <br />
        <br />
        其後家內婢生一子，未滿三日，而乃言說。稽首悲泣，告於光目：生死業緣，果報自受，吾是汝母，久處暗冥。自別汝來，累墮大地獄。蒙汝福力，方得受生。為下賤人，又復短命。壽年十三，更落惡道。汝有何計，令吾脫免？
        <br />
        <br />
        光目聞說，知母無疑，哽咽悲啼而白婢子：既是我母，合知本罪，作何行業，墮於惡道。
        <br />
        <br />
        婢子答言：以殺害毀罵二業受報。若非蒙福，救拔吾難，以是業故，未合解脫。
        <br />
        <br />
        光目問言：地獄罪報，其事云何？
        <br />
        <br />
        婢子答言：罪苦之事，不忍稱說，百千歲中，卒白難竟。
        <br />
        <br />
        光目聞已，啼淚號泣而白空界：願我之母，永脫地獄，畢十三歲，更無重罪，及歷惡道。十方諸佛慈哀愍我，聽我為母所發廣大誓願。若得我母永離三途及斯下賤，乃至女人之身永劫不受者。願我自今日後，對清淨蓮華目如來像前，卻後百千萬億劫中，應有世界，所有地獄及三惡道諸罪苦眾生，誓願救拔，令離地獄惡趣，畜生餓鬼等，如是罪報等人，盡成佛竟，我然後方成正等正覺。
        <br />
        <br />
        發誓願已，具聞清淨蓮華目如來而告之曰：光目，汝大慈愍，善能為母發如是大願。吾觀汝母十三歲畢，捨此報已，生為梵志，壽年百歲。過是報後，當生無憂國土，壽命不可計劫。後成佛果，廣度人天，數如恆河沙。
        <br />
        <br />
        佛告定自在王：爾時羅漢福度光目者，即無盡意菩薩是。光目母者，即解脫菩薩是，光目女者即地藏菩薩是。過去久遠劫中，如是慈愍，發恆河沙願，廣度眾生。未來世中，若有男子女人，不行善者行惡者，乃至不信因果者，邪婬妄語者，兩舌惡口者，毀謗大乘者，如是諸業眾生，必墮惡趣。若遇善知識，勸令一彈指間，歸依地藏菩薩，是諸眾生，即得解脫三惡道報。若能志心歸敬及瞻禮讚歎，香華衣服，種種珍寶，或復飲食，如是奉事者。未來百千萬億劫中，常在諸天受勝妙樂。若天福盡，下生人間，猶百千劫常為帝王，能憶宿命因果本末。
        <br />
        <br />
        定自在王！如是地藏菩薩有如此不可思議大威神力，廣利眾生汝等諸菩薩當記是經廣宣流布。
        <br />
        <br />
        定自在王白佛言：世尊，願不有慮。我等千萬億菩薩摩訶薩，必能承佛威神廣演是經，於閻浮提利益眾生。定自在王菩薩白世尊已，合掌恭敬作禮而退。
        <br />
        <br />
        爾時四方天王俱從座起，合掌恭敬白佛言：世尊，地藏菩薩於久遠劫來，發如是大願，云何至今猶度未絕，更發廣大誓言。唯願世尊為我等說。
        <br />
        <br />
        佛告四天王：善哉善哉！吾今為汝及未來現在天人眾等，廣利益故，說地藏菩薩於娑婆世界，閻浮提內生死道中，慈哀救拔，度脫一切罪苦眾生方便之事。
        <br />
        <br />
        四天王言：唯然世尊，願樂欲聞。
        <br />
        <br />
        佛告四天王：地藏菩薩久遠劫來，迄至於今，度脫眾生，猶未畢願，慈愍此世罪苦眾生。復觀未來無量劫中，因蔓不斷，以是之故，又發重願。如是菩薩於娑婆世界，閻浮提中，百千萬億方便，而為教化。
        <br />
        <br />
        四天王，地藏菩薩若遇殺生者，說宿殃短命報。若遇竊盜者，說貧窮苦楚報。若遇邪婬者，說雀鴿鴛鴦報。若遇惡口者，說眷屬鬥諍報。若遇毀謗者，說無舌瘡口報。若遇瞋恚者，說醜陋癃殘報。若遇慳吝者，說所求違願報。若遇飲食無度者，說飢渴咽病報。若遇畋獵恣情者，說驚狂喪命報。若遇悖逆父母者，說天地災殺報。若遇燒山林木者，說狂迷取死報。若遇前後父母惡毒者，說返生鞭撻現受報。若遇網捕生雛者，說骨肉分離報。若遇毀謗三寶者，說盲聾瘖啞報。若遇輕法慢教者，說永處惡道報。若遇破用常住者，說億劫輪迴地獄報。若遇污梵誣僧者，說永在畜生報。若遇湯火斬斫傷生者，說輪迴遞償報。若遇破戒犯齋者，說禽獸飢餓報。若遇非理毀用者，說所求闕絕報。若遇吾我貢高者，說卑使下賤報。若遇兩舌鬥亂者，說無舌百舌報。若遇邪見者，說邊地受生報。
        <br />
        <br />
        如是等閻浮提眾生，身口意業，惡習結果，百千報應，今粗略說。如是等閻浮提眾生業感差別，地藏菩薩百千方便而教化之。是諸眾生，先受如是等報，後墮地獄，動經劫數，無有出期。是故汝等護人護國，無令是諸眾業迷惑眾生。
        <br />
        <br />
        四天王聞已，涕淚悲歎合掌而退。</b></P>
  </div>
</body>

</html>