<!DOCTYPE html>
<html>
<meta charset="UTF-8" />

<head>
  <link rel="stylesheet" type="text/css" href="style.css">
  <meta name="viewport" content="width=device-width, initial-scale=1.0">
  <title>第十一品</title>
</head>

<body>

  <nav>
    <ul>
      <li>
        <a href="index.html">前言</a>
      </li>
      <li>
        <a href="page1.html">第一品 <i class="fas fa-1"></i></a>
      </li>
      <li>
        <a href="page2.html">第二品 <i class="fas fa-2"></i> </a>
      </li>
      <li>
        <a href="page3.html">第三品 <i class="fas fa-3"></i> </a>
      </li>
      <li>
        <a href="page4.html">第四品 <i class="fas fa-4"></i> </a>
      </li>
      <li>
        <a href="page5.html">第五品 <i class="fas fa-5"></i> </a>
      </li>
      <li>
        <a href="page6.html">第六品 <i class="fas fa-6"></i> </a>
      </li>
      <li>
        <a href="page7.html">第七品 <i class="fas fa-7"></i> </a>
      </li>
      <li>
        <a href="page8.html">第八品<i class="fas fa-8"></i> </a>
      </li>
      <li>
        <a href="page9.html">第九品 <i class="fas fa-9"></i> </a>
      </li>
      <li>
        <a href="page10.html">第十品<i class="fas fa-0"></i><i class="fas fa-1"></i></a>
      </li>
      <li>
        <a href="page11.html">第十一品<i class="fas fa-1"></i><i class="fas fa-1"></i> </a>
      </li>
      <li>
        <a href="page12.html">第十二品 <i class="fas fa-2"></i><i class="fas fa-1"></i> </a>
      </li>
      <li>
        <a href="page13.html">第十三品 <i class="fas fa-3"></i><i class="fas fa-1"></i></a>
      </li>
      <li>
        <a href="../main/main.html">首頁</a>
      </li>
    </ul>
  </nav>
  <hr />
  <br />
  <div class="content">
    <h2><i>地神護法品第十一</i></h2>
    <hr />
    <p><b>爾時堅牢地神白佛言：世尊，我從昔來瞻視頂禮無量菩薩摩訶薩，皆是大不可思議神通智慧，廣度眾生。是地藏菩薩摩訶薩，於諸菩薩誓願深重，世尊，是地藏菩薩於閻浮提有大因緣。如文殊、普賢、觀音、彌勒，亦化百千身形，度於六道，其願尚有畢竟。是地藏菩薩教化六道一切眾生，所發誓願劫數，如千百億恆河沙。
        <br />
        <br />

        世尊，我觀未來及現在眾生，於所住處，於南方清潔之地，以土石竹木作其龕室，是中能塑畫，乃至金銀銅鐵，作地藏形像，燒香供養，瞻禮讚歎。是人居處，即得十種利益。何等為十：

        <br />
        <br />
        一者、土地豐壤；二者、家宅永安；三者、先亡生天；四者、現存益壽；五者、所求遂意；六者、無水火災；七者、虛耗辟除；八者、杜絕惡夢；九者、出入神護；十者、多遇聖因。

        <br />
        <br />
        世尊，未來世中，及現在眾生，若能於所住處方面，作如是供養，得如是利益。
        <br />
        <br />

        復白佛言：世尊，未來世中，若有善男子善女人，於所住處，有此經典及菩薩像，是人更能轉讀經典，供養菩薩。我常日夜以本神力，衛護是人，乃至水火盜賊，大橫小橫，一切惡事，悉皆消滅。
        <br />
        <br />

        佛告堅牢地神：汝大神力，諸神少及。何以故？閻浮土地，悉蒙汝護，乃至草木沙石，稻麻竹葦，穀米寶貝，從地而有，皆因汝力。又常稱揚地藏菩薩利益之事。汝之功德，及以神通，百千倍於常分地神。若未來世中，有善男子善女人，供養菩薩，及轉讀是經，但依地藏本願經一事修行者。汝以本神力而擁護之，勿令一切災害及不如意事，輒聞於耳，何況令受。非但汝獨護是人故，亦有釋梵眷屬，諸天眷屬，擁護是人。何故得如是聖賢擁護，皆由瞻禮地藏形像，及轉讀是本願經故，自然畢竟出離苦海，證涅槃樂。以是之故，得大擁護。
      </b> </p>
  </div>
</body>

</html>