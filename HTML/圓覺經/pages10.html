<!DOCTYPE html>
<html>
    <head>
        <link rel="stylesheet" href="pages.css"/>
        <meta charset="UTF-8"/>
        <title>圓覺經</title>
    </head>
    <body>
        <h3>普覺菩薩</h3>
        <hr/>
        <p><b>於是普覺菩薩在大眾中，即從座起，頂禮佛足，右繞三匝，長跪叉手，而白佛言：
            <br/>
            <br/>
            大悲世尊，快說禪病，令諸大眾得未曾有，心意蕩然，獲大安隱。世尊，末世眾生去佛漸遠，賢聖隱伏，邪法增熾，使諸眾生求何等人，依何等法，行何等行，除去何病，云何發心，令彼群盲不墮邪見。作是語已，五體投地，如是三請，終而復始。
            <br/>
            <br/>
            爾時，世尊告普覺菩薩言：善哉善哉，善男子，汝等乃能諮問如來如是修行，能施末世一切眾生，無畏道眼，令彼眾生得成聖道，汝今諦聽，當為汝說。
            <br/>
            <br/>
            時普覺菩薩奉教歡喜，及諸大眾默然而聽。
            <br/>
            <br/>
            善男子，末世眾生將發大心，求善知識欲修行者，當求一切正知見人，心不住相，不著聲聞緣覺境界，雖現塵勞，心恒清淨，示有諸過，讚嘆梵行，不令眾生入不律儀，求如是人，即得成就阿耨多羅藐三菩提。
            <br/>
            <br/>
            末世眾生見如是人，應當供養不惜身命，彼善知識四威儀中，常現清淨，乃至示現種種過患，心無驕慢，況復摶財妻子眷屬，
            <br/>
            <br/>
            若善男子，於彼善友不起惡念，即能究竟成就正覺，心華發明，照十萬剎。
            <br/>
            <br/>
            善男子，彼善知識所證妙法，應離四病。
            <br/>
            <br/>
            云何四病，一者作病，若復有人作如是言，我於本心作種種行，欲求圓覺，彼圓覺性非作得故，說名為病；
            <br/>
            <br/>
            二者任病，若復有人作如是言，我等今者不斷生死，不求涅槃，涅槃生死無起滅念，任彼一切隨諸法性，欲求圓覺，彼圓覺性非任有故，說名為病；
            <br/>
            <br/>
            三者止病，若復有人作如是言，我今自心永息諸念，得一切性寂然平等，欲求圓覺，彼圓覺性非止合故，說名為病，
            <br/>
            <br/>
            四者滅病，若復有人作如是言，我今永斷一切煩惱，身心畢竟空無所有，何況根塵虛妄境界，一切永寂，欲求圓覺，彼圓覺性非寂相故，說名為病。
            <br/>
            <br/>
            離四病者，則知清淨，作是觀者，名為正觀，若他觀者，名為邪觀。
            <br/>
            <br/>
            善男子，末世眾生欲修行者，應當盡命供養善友，事善知識，彼善知識欲來親近，應斷驕慢，若復遠離，應斷瞋恨，現逆順境，猶如虛空，了知身心畢竟平等，與諸眾生同體無異，如是修行，方入圓覺。
            <br/>
            <br/>
            善男子，末世眾生不得成道，由有無始自他憎愛，一切種子，故未解脫，若復有人觀彼怨家，如己父母，心無有二，即除諸病，於諸法中自他憎愛，亦復如是。
            <br/>
            <br/>
            善男子，末世眾生欲求圓覺，應當發心作如是言，盡於虛空一切眾生，我皆令入究竟圓覺，於圓覺中無取覺者，除彼我人一切諸相，如是發心，不墮邪見。
            <br/>
            爾時世尊欲重宣此義，而說偈言：
            <br/>
            <br/>
            普覺汝當知，末世諸眾生。<br/>
            欲求善知識，應當求正見。<br/>
            心遠二乘者，法中除四病。<br/>
            謂作止任滅，親近無驕慢。<br/>
            遠離無瞋恨，見種種境界。<br/><br/>
            心當生希有，還如佛出世。<br/>
            不犯非律儀，戒根永清淨。<br/>
            度一切眾生，究竟入圓覺。<br/>
            無彼我人相，當依正智慧。<br/>
            便得超邪見，證覺般涅槃</b></p>
            <hr/>
            <a href="pages.html">文殊師利菩薩</a>
            <a href="pages2.html">普賢菩薩</a>
            <a href="pages3.html">普眼菩薩</a>
            <a href="pages4.html">金剛藏菩薩</a>
            <a href="pages5.html">彌勒菩薩</a>
            <a href="pages6.html">清淨慧菩薩</a>
            <a href="pages7.html">威德自在菩薩</a>
            <a href="pages8.html">辯音菩薩</a>
            <a href="pages9.html">淨諸業障菩薩</a>
            <a href="pages10.html">普覺菩薩</a>
            <a href="pages11.html">圓覺菩薩</a>
            <a href="pages12.html">賢善首菩薩</a>
            <A href="../main/main.html">回到主頁</A>
            </body>
            </html>
            