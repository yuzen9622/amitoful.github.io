<!DOCTYPE html>
<html>
<meta charset="UTF-8" />

<head>
  <link rel="stylesheet" type="text/css" href="style.css">
  <meta name="viewport" content="width=device-width, initial-scale=1.0">
  <title>地藏菩薩本願經卷中 第五品</title>
</head>

<body>

  <nav>
    <ul>
      <li>
        <a href="index.html">前言</a>
      </li>
      <li>
        <a href="page1.html">第一品 <i class="fas fa-1"></i></a>
      </li>
      <li>
        <a href="page2.html">第二品 <i class="fas fa-2"></i> </a>
      </li>
      <li>
        <a href="page3.html">第三品 <i class="fas fa-3"></i> </a>
      </li>
      <li>
        <a href="page4.html">第四品 <i class="fas fa-4"></i> </a>
      </li>
      <li>
        <a href="page5.html">第五品 <i class="fas fa-5"></i> </a>
      </li>
      <li>
        <a href="page6.html">第六品 <i class="fas fa-6"></i> </a>
      </li>
      <li>
        <a href="page7.html">第七品 <i class="fas fa-7"></i> </a>
      </li>
      <li>
        <a href="page8.html">第八品<i class="fas fa-8"></i> </a>
      </li>
      <li>
        <a href="page9.html">第九品 <i class="fas fa-9"></i> </a>
      </li>
      <li>
        <a href="page10.html">第十品<i class="fas fa-0"></i><i class="fas fa-1"></i></a>
      </li>
      <li>
        <a href="page11.html">第十一品<i class="fas fa-1"></i><i class="fas fa-1"></i> </a>
      </li>
      <li>
        <a href="page12.html">第十二品 <i class="fas fa-2"></i><i class="fas fa-1"></i> </a>
      </li>
      <li>
        <a href="page13.html">第十三品 <i class="fas fa-3"></i><i class="fas fa-1"></i></a>
      </li>
      <li>
        <a href="../main/main.html">首頁</a>
      </li>
    </ul>
  </nav>
  <hr />
  <br />
  <div class="content">
    <h2><i>地藏菩薩本願經卷中</i></h2>
    <h2><i>地獄名號品第五</i></h2>

    <hr />
    <p><b>爾時普賢菩薩摩訶薩白地藏菩薩言：仁者，願為天龍四眾，及未來現在一切眾生，說娑婆世界，及閻浮提罪苦眾生，所受報處，地獄名號，及惡報等事，使未來世末法眾生，知是果報。
        <br />
        <br />
        地藏答言：仁者，我今承佛威神，及大士之力，略說地獄名號，及罪報惡報之事。
        <br />
        <br />
        仁者，閻浮提東方有山，號曰鐵圍，其山黑邃，無日月光。
        <br />
        <br />
        有大地獄，號極無間，又有地獄，名大阿鼻。復有地獄，名曰四角；復有地獄，名曰飛刀；復有地獄，名曰火箭；復有地獄，名曰夾山；復有地獄，名曰通槍；復有地獄，名曰鐵車；復有地獄，名曰鐵床；復有地獄，名曰鐵牛；復有地獄，名曰鐵衣；復有地獄，名曰千刃；復有地獄，名曰鐵驢；復有地獄，名曰烊銅；復有地獄，名曰抱柱；復有地獄，名曰流火；復有地獄，名曰耕舌；復有地獄，名曰剉首；復有地獄，名曰燒腳；復有地獄，名曰啗眼；復有地獄，名曰鐵丸；復有地獄，名曰諍論；復有地獄，名曰鐵鈇；復有地獄，名曰多瞋。
        <br />
        <br />
        地藏白言：仁者，鐵圍之內，有如是等地獄，其數無限。
        <br />
        <br />
        更有叫喚地獄，拔舌地獄，糞尿地獄，銅鎖地獄，火象地獄，火狗地獄，火馬地獄，火牛地獄，火山地獄，火石地獄，火床地獄，火梁地獄，火鷹地獄，鋸牙地獄，剝皮地獄，飲血地獄，燒手地獄，燒腳地獄，倒刺地獄，火屋地獄，鐵屋地獄，火狼地獄。如是等地獄。
        <br />
        <br />
        其中各各復有諸小地獄，或一、或二、或三、或四、乃至百千，其中名號，各各不同。
        <br />
        <br />
        地藏菩薩告普賢菩薩言：仁者，此者皆是南閻浮提行惡眾生，業感如是。業力甚大，能敵須彌，能深巨海，能障聖道。是故眾生莫輕小惡，以為無罪，死後有報，纖毫受之。父子至親，歧路各別，縱然相逢，無肯代受。我今承佛威力，略說地獄罪報之事，唯願仁者暫聽是言。
        <br />
        <br />
        普賢答言：吾已久知三惡道報，望仁者說，令後世末法一切惡行眾生，聞仁者說，使令歸佛。
        <br />
        <br />
        地藏白言：仁者，地獄罪報，其事如是。
        <br />
        <br />
        或有地獄，取罪人舌，使牛耕之。或有地獄取罪人心，夜叉食之。或有地獄，鑊湯盛沸，煮罪人身。或有地獄，赤燒銅柱，使罪人抱。或有地獄，使諸火燒，趁及罪人。或有地獄，一向寒冰。或有地獄，無限糞尿。或有地獄，純飛鈒鑗。或有地獄，多攢火槍。或有地獄，唯撞胸背。或有地獄，但燒手足。或有地獄，盤繳鐵蛇。或有地獄，驅逐鐵狗。或有地獄，盡駕鐵騾。
        <br />
        <br />

        仁者，如是等報，各各獄中，有百千種業道之器，無非是銅是鐵，是石是火，此四種物，眾業行感。若廣說地獄罪報等事，一一獄中，更有百千種苦楚，何況多獄。我今承佛威神及仁者問，略說如是。若廣解說，窮劫不盡。</b></p>
  </div>
</body>

</html>