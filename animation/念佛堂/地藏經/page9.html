<!DOCTYPE html>
<html>
<meta charset="UTF-8" />

<head>
  <meta name="viewport" content="width=device-width, initial-scale=1.0">
  <link rel="stylesheet" type="text/css" href="style.css">
  <title>第九品</title>
</head>

<body>

  <nav>
    <ul>
      <li>
        <a href="index.html">前言</a>
      </li>
      <li>
        <a href="page1.html">第一品 <i class="fas fa-1"></i></a>
      </li>
      <li>
        <a href="page2.html">第二品 <i class="fas fa-2"></i> </a>
      </li>
      <li>
        <a href="page3.html">第三品 <i class="fas fa-3"></i> </a>
      </li>
      <li>
        <a href="page4.html">第四品 <i class="fas fa-4"></i> </a>
      </li>
      <li>
        <a href="page5.html">第五品 <i class="fas fa-5"></i> </a>
      </li>
      <li>
        <a href="page6.html">第六品 <i class="fas fa-6"></i> </a>
      </li>
      <li>
        <a href="page7.html">第七品 <i class="fas fa-7"></i> </a>
      </li>
      <li>
        <a href="page8.html">第八品<i class="fas fa-8"></i> </a>
      </li>
      <li>
        <a href="page9.html">第九品 <i class="fas fa-9"></i> </a>
      </li>
      <li>
        <a href="page10.html">第十品<i class="fas fa-0"></i><i class="fas fa-1"></i></a>
      </li>
      <li>
        <a href="page11.html">第十一品<i class="fas fa-1"></i><i class="fas fa-1"></i> </a>
      </li>
      <li>
        <a href="page12.html">第十二品 <i class="fas fa-2"></i><i class="fas fa-1"></i> </a>
      </li>
      <li>
        <a href="page13.html">第十三品 <i class="fas fa-3"></i><i class="fas fa-1"></i></a>
      </li>
      <li>
        <a href="../main/main.html">首頁</a>
      </li>
    </ul>
  </nav>
  <hr />
  <br />
  <div class="content">
    <h2><i>稱佛名號品第九</i></h2>
    <hr />
    <p><b>爾時地藏菩薩摩訶薩白佛言：世尊，我今為未來眾生演利益事，於生死中，得大利益，唯願世尊聽我說之。
        <br />
        <br />
        佛告地藏菩薩：汝今欲興慈悲，救拔一切罪苦六道眾生，演不思議事，今正是時，唯當速說。吾即涅槃，使汝早畢是願，吾亦無憂現在未來一切眾生。
        <br />
        <br />
        地藏菩薩白佛言：世尊，過去無量阿僧祇劫，有佛出世，號無邊身如來。若有男子女人聞是佛名，暫生恭敬，即得超越四十劫生死重罪。何況塑畫形像，供養讚歎，其人獲福無量無邊。
        <br />
        <br />
        又於過去恆河沙劫，有佛出世，號寶性如來。若有男子女人聞是佛名，一彈指頃，發心歸依，是人於無上道永不退轉。
        <br />
        <br />
        又於過去有佛出世，號波頭摩勝如來。若有男子、女人，聞是佛名，歷於耳根，是人當得千返生於六欲天中，何況志心稱念。
        <br />
        <br />
        又於過去，不可說不可說阿僧祇劫，有佛出世，號師子吼如來。若有男子女人聞是佛名，一念歸依，是人得遇無量諸佛摩頂授記。
        <br />
        <br />
        又於過去有佛出世，號拘留孫佛。若有男子女人，聞是佛名，志心瞻禮或復讚歎，是人於賢劫千佛會中，為大梵王，得授上記。
        <br />
        <br />
        又於過去有佛出世，號毘婆尸佛。若有男子女人聞是佛名，永不墮惡道，常生人天，受勝妙樂。
        <br />
        <br />
        又於過去無量無數恆河沙劫，有佛出世，號寶勝如來。若有男子女人聞是佛名，畢竟不墮惡道，常在天上受勝妙樂。
        <br />
        <br />
        又於過去有佛出世，號寶相如來。若有男子女人聞是佛名，生恭敬心，是人不久得阿羅漢果。
        <br />
        <br />
        又於過去無量阿僧祇劫，有佛出世，號袈裟幢如來。若有男子女人聞是佛名者，超一百大劫生死之罪。
        <br />
        <br />
        又於過去有佛出世，號大通山王如來。若有男子女人聞是佛名者，是人得遇恆河沙佛廣為說法，必成菩提。
        <br />
        <br />
        又於過去有淨月佛、山王佛、智勝佛、淨名王佛、智成就佛、無上佛、妙聲佛、滿月佛、月面佛有如是等不可說佛。世尊，現在未來一切眾生，若天若人，若男若女，但念得一佛名號，功德無量，何況多名。
        <br />
        <br />
        是眾生等，生時死時，自得大利，終不墮惡道。若有臨命終人，家中眷屬，乃至一人，為是病人高聲念一佛名，是命終人，除五無間罪，餘業報等悉得銷滅。是五無間罪，雖至極重，動經億劫，了不得出，承斯臨命終時，他人為其稱念佛名，於是罪中，亦漸銷滅。何況眾生自稱自念，獲福無量，滅無量罪。</b>
    </p>
  </div>
</body>

</html>